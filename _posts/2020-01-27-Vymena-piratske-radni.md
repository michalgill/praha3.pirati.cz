---
date: 2020-01-27
category: blog
layout: post
title: TZ - Výměna pirátské radní Prahy 3
author: Michal Gill
image: posts/Radnice.jpg
---
*Praha, 27. ledna 2020* – **Na jednání zastupitelského klubu České pirátské strany dne 20. ledna 2020 vyjádřil klub jednomyslně nedůvěru radní za Pirátskou stranu Janě Belecové. Důvodem jsou dlouhodobě přetrvávající neshody nad způsobem komunikace. Rovněž jednomyslně klub odhlasoval odvolání radní Belecové na nejbližším zasedání Zastupitelstva MČ Praha 3 dne 28. ledna 2020.**  

Zastupitelský klub zároveň na uvolněné místo radního jednomyslně nominoval zastupitele Jana Bartka, který by měl převzít stejné gesce, jakými se zabývala jeho předchůdkyně, tedy oblast životního prostředí, oblast kultury a přípravu strategického plánu. Rozhodnutí zastupitelského klubu o novém radním muselo být ještě potvrzeno hlasováním celé členské základny Místního sdružení Praha 3 Pirátské strany, které proběhlo od soboty 25. ledna a trvalo 48 hodin. Skončilo přesvědčivě ve prospěch Jana Bartka. Hlasování se zúčastnilo 25 z 25 členů místního sdružení, z nichž jeho nominaci podpořilo 20.  

Koaliční smlouva aktuálního vedení radnice (TOP 09 + STAN, Piráti, Zelení) dává jednotlivým zastupitelským klubům koalice plnou autonomii v obsazování postů radních, které mu jsou touto smlouvou přiděleny. Od zbytku koalice proto Pirátská strana při hlasování na jednání zastupitelstva očekává plnou podporu.  

Navržený radní Jan Bartko absolvoval bakalářské studium na Fakultě humanitních studií Univerzity Karlovy. V současnosti pracuje v mezinárodním depozitáři cenných papírů a studuje magisterský obor Veřejná a sociální politika na Fakultě sociálních věd Univerzity Karlovy. V zastupitelstvu MČ Praha 3 působí v pozici předsedy Finančního výboru a člena Komise pro vedlejší hospodářskou činnost.  

Kontakt:  
Bc. Michal Gill (odborný asistent radních za Pirátskou stranu Prahy 3)  
michal.gill@pirati.cz  
+420603590571  


- - -
