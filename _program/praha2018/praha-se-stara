---
title: Praha 3, která se stará
uid: praha-se-stara
campaignCategoryUid: praha2018
campaignGroupUid: volby-2018
approved: https://forum.pirati.cz/viewtopic.php?f=349&t=41530
garant: 
perex: Zajistíme občanům Prahy 3 kvalitní sociální služby. Zavedeme systém “prostupného” bydlení od krizového, přes startovací až po dlouhodobé sociální bydlení.
order: 7
---

## Zajistíme občanům Prahy 3 kvalitní sociální služby
* Zajistíme, aby sociální služby vycházely z potřeb občanů a poskytovatelů. Při plánování sociálních služeb budeme vždy na prvním místě zohledňovat potřeby občanů a poskytovatelů. Budeme s nimi v úzkém kontaktu, aby byly služby šité na míru a zohledňovaly případné změny v potřebách i v sociálním systému.
- Zlepšíme systém informovanosti o službách a provázanost jednotlivých služeb – zajistíme, aby jednotlivé služby byly vzájemně provázané a občané byli o jejich fungování a možnostech jejich využití dostatečně informováni.
- Budeme pečovat o sociální pracovníky a veškerý personál, zaměstnaný v sociálních službách. Budeme se zasazovat o to, aby lidé, jejichž náplní práce je starat se o druhé, byli za svou práci náležitě oceněni, aby měli možnost dalšího vzdělávání a supervize.
- Budeme podporovat stávající i nově vznikající neziskové organizace, které se věnují zlepšování životní úrovně obyvatel Prahy 3.
- Vytvoříme službu městského koordinátora pro klienty, vyžadující péči na zdravotně sociálním pomezí. Koordinátor pomůže potřebným a jejich rodinám s orientací v nepřehledném prostředí zdravotních a sociálních služeb, a zajistí integraci například pobytových služeb, terénní sociální práce, volnočasových aktivit i sítě praktických lékařů. Po vzoru Švédska maximálně zjednodušíme systém z pohledu občana.
- Zlepšíme systém péče o seniory - především budeme podporovat terénní služby, které pomáhají seniorům v jejich přirozeném prostředí. Budeme zlepšovat podmínky v ubytovacích zařízeních pro seniory tak, aby se tam cítili jako doma. Podpoříme příspěvkové organizace a neziskové organizace v tom, aby měly možnost reagovat na současné trendy péče o seniory a začlenit nové metody péče do svého běžného fungování (knihy života, bazální stimulace, simulace přirozeného prostředí).
- Plně využijeme potenciál komunitního plánu a na něj navazujících akčních plánů tak, aby do něj bylo zapojeno co nejvíce uživatelů a poskytovatelů. Budeme pracovat na tom, aby byly jednotlivé cíle splnitelné a aby byly skutečně splněny.

## Důstojné bydlení na prvním místě
- Zavedeme systém “prostupného” bydlení od krizového, přes startovací až po dlouhodobé sociální bydlení. Podpoříme projekty typu “housing first”.
- Budeme řešit příčiny i důsledky bezdomovectví. Vytvoříme koncepci prevence ztráty bydlení a dostupného bydlení pro všechny. Těm, kteří se na ulici ocitnou, nabídneme pomocnou ruku při návratu do společnosti. Společnost na tom ve výsledku vydělá sociálně i ekonomicky. Zasadíme se o vyšší počet denních stacionářů pro lidi bez domova, kde s nimi budou stále ve styku sociální pracovníci.
- Odstraníme z Prahy bariéry podle schválené koncepce města. Navýšíme počty bytů zvláštního určení rozptýlených v rámci města, ne soustředěných jen v novostavbách na periferii. Starší lidé i ti zdravotně znevýhodnění si zaslouží trvalou péči a pomoc v domácím prostředí.
- Budeme rozvíjet domovy pro seniory, mezigenerační komunitní domy a sdílené bydlení. Inspirací jsou pro nás západní modely, kde se prolíná bydlení studentů, mladých rodin, seniorů i vozíčkářů. Chceme zabránit vzniku ghett a izolovaných komunit, naším cílem je město, kde spolu žijí lidé všech generací.
Prověříme plánované investice
- Dům sociálních služeb K Lučinám – dohlédneme na to, aby připravovaný projekt domu sociálních služeb vycházel z potřeb občanů Prahy 3, nebyl černou investiční dírou a aby poskytované služby byly v souladu s moderními trendy sociálních služeb.
- Prověříme hospodaření příspěvkových organizací na území Prahy 3 – na základě informací z nedávných kauz prozkoumáme podezřelé zakázky a hospodaření poskytovatelů sociálních služeb v Praze, které mají spojitost s Prahou 3.
